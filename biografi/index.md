---
layout: default
title: "Biografi"
---

Hej och välkommen till min hemsida. Jag har förstått att det är väldigt bra att ha en sådan. Så... här är den!


Jag heter Anna Cederberg-Orreteg, passerade 50 för några år sedan, är född och uppvuxen i västra Stockholm där jag också bor. 

Har nästan 30 år bakom mig som musiklärare i grundskolan och gymnasiet, senast på Höglandsskolan i Bromma. Numera för jag en frilansande tillvaro som tonsättare och arrangör men fortsätter också mitt pedagogiska arbete bl a på Sjöviks folkhögskola där jag undervisar i körledning, vokalensemble och metodik. Jag håller även i studiedagar och seminarier, gästar gärna körer, både barn och vuxna och ofta tillsammans med mina arbetspartners Anna Högberg och/el Lena Uggla.

Vill du veta mer…?

Gick ut KMH 1982, den gamla lärarutbildningen där man efter examen blir titulerad ”musikdirektör”.  Mitt huvudinstrument var piano och kontrabasen mitt biinstrument. Men det jag älskat allra mest är att sjunga. Inte ensam, det är inte riktigt jag, utan tillsammans med andra, i kör eller i grupp. 

Redan långt innan musikhögskoletiden prövade jag på och tyckte det var roligt att skriva musik och att arrangera. Jag har, så långt jag kan minnas, alltid suttit och gnolat stämmor till låtar så det bar sig ganska naturligt att skriva för den sånggrupp jag var med i under mina tonår och som jag släpade med mig till inträdesproven på musikhögskolan för att sjunga mina arrangemang.

Visst hade jag funderingar på att under min studietid söka komposition men så blev det inte utan jag kastade mig ut i arbetslivet som musiklärare och upptäckte var viktigt det var med musik i skolan och på vilket sätt man kan förmedla det. Och på den vägen är det...

Mitt komponerande började helt enkelt med att försöka skriva på ett sätt som fungerar med vanliga barn i en vanlig skola och där alla får vara med. Jag tyckte det var svårt att hitta material på en lagom nivå för skolbarn och försökte att fylla de luckor i repertoaren som fattades. Körsången har hela tiden varit min käpphäst på alla de skolor jag jobbat på och det är med sorg i hjärtat jag ser att den får mindre och mindre plats i dagens skola.

Parallellt med mitt s k pedagogiska skrivande i skolan har jag alltid skrivit för de grupper jag för tillfället jobbat med, allt från amatörkör till sångensembler och till mer professionella körer.

Viktigt för mig har varit att, vid sidan om mitt arbete som musiklärare, själv få utöva musik i någon form. Sjunger just nu i Kammarkören Musikaliska och Damkören Salvia som jag också leder tillsammans med Lena Uggla och så har jag äntligen, efter drygt 20 år, tagit upp mitt kontrabasspel, och är med och spelar i St Tomas orkesterförening i Vällingby.

Efter att i alla år ha skrivit mest vokalt har de senaste åren gett möjlighet att utforska även den instrumentala klangvärlden vilket inte kan ge annat än mersmak.



